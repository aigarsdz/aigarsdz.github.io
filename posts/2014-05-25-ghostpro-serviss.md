Uz pagājušā gada beigām [rakstīju](http://dzerviniks.com/nelausim-izmainam-apstaties/ "Neļausim izmaiņām apstāties"), ka iemēģināju Ghost blogošanas platformu, bet galu galā nolēmu palikt pie Jekyll, jo sirdī esmu cilvēks, kam patīk kontrole pār katru savas aplikācijas bitu, un statisko lapu ģeneratori atšķirībā no satura vadības sistēmām man šo kontroli nodrošina. Tomēr nesen atskārtu, ka patērēju daudz vairāk laika, hakojot savu blogu, nekā, veidojot tajā saturu.

Aptuveni 3 mokošas nedēļas mēģināju pilnībā pārveidot bloga struktūru, pie reizes pārejot no Jekyll uz Metalsmith. [Plāns par šo pāreju](http://dzerviniks.com/plani-idejas/ "Plāni. Idejas.") bija radies jau agrāk, jo Metalsmith ir ļoti interesants un elastīgs statisko lapu ģenerators, kuru man ļoti gribējās izmēģināt praksē, bet šāda pāreja nozīmētu, ka savu blogu vairs nevarēšu par velti hostēt iekš GitHub (nu vismaz bez papildus čakara). Kā ērtākais risinājums tika izvēlēta Metalsmith + GitHub + GitHub WebHooks + Prose.io + DigitalOcean kombinācija. Varbūt izskatās sarežģīti, bet patiesībā viss process ir salīdzinoši vienkāršs, vienīgi noskaidrot, cik tas viss efektīvi strādā man tā arī nesanāca.

Lētākais DigitalOcean hostinga piedāvājums ir $5 mēnesī, kas, manuprāt, ir smieklu nauda par šādu pakalpojumu, bet arī Ghost(Pro), kas ir The Ghost Foundation oficiālais hostings, lētākajā variantā ir tikai $5 mēnesī, un tas man lika aizdomāties - ja jau tāpat grasos šķirties no tiem pieciem bakšiem, kādēļ gan neizvēlēties ērtāko variantu?

Tātad nu jau dažas dienas dzīvojos uz Ghost(Pro) un esmu ievērojis, ka platforma kļuvusi ievērojami stabilāka, kopš pēdējās lietošanas reizes. Ja kādam no jums ir vēlme iemēģināt roku blogošanā vai pārcelt savu esošo prozas bagātību no pagājušās desmitgades populārākās platformas WordPress, tad noteikti varu ieteikt Ghost. Ja jūs tagad prātojat par to, cik labi Ghost ir spējīgs konkurēt ar WordPress, tad tūlīt pat izmetiet šo domu no savas galvas! Šīs divas aplikācijas nav konkurenti. WordPress ir satura vadības sistēma, ar kuru jūs varat būvēt visdažādākās interneta vietnes, kurām bieži vien nav nekāda sakara ar blogiem, bet Ghost ir blogošanas platforma, un tā ir optimizēta tieši šim vienam mērķim.

Stāstīt par pašu Ghost es neiešu, jo domāju, ka visi jau ir vairāk vai mazāk dzirdējuši par šo Kickstarter brīnumu. Tā vietā vēlos pateikt dažus vārdus par oficiālo hostingu - Ghost(Pro).

Šis serviss ir pieejams no [Ghost.org](https://ghost.org) lapas, kurā derētu reģistrēties katram Ghost interesentam, pat ja jūs neizmantojat viņu hostingu. Sava konta izveide, protams, ir bez maksas, un no turienes, vajadzības gadījumā, jums ir iespēja izveidot arī savu blogu, kas ir vien pāris soļu process. Kad tas ir izdarīts, jauns blogs ir pieejams adresē *\[izvēlētais nosaukums\].ghost.io*, respektīvi, par brīvu dodas ghost.io apakšdomēns (vairāk par domēniem lasiet Ghost [dokumentācijā](http://support.ghost.org/add-custom-domain-ghostpro-blog/)). Jāpiebilst, ka jauniem lietotājiem dodas arī 30 dienu pamata varianta izmēģinājuma periods, kuru pašlaik izmantoju.

Daudzi teiks, ka Ghost vēl ir zaļa platforma, bet es kliegšu pretī, ka tā nav. Ghost, lai arī nav vēl ieguvusi pirmo major versiju, ir pilnībā stabila. Tam zaļumam, par ko cilvēki runā, ir cits nosaukums - minimālisms. Ghost ir paredzēta blogošanai, tāpēc lietotājam ir pieejams tikai tas, kas nepieciešams šai nodarbei. Ja apskatīsieties viņu [roadmap](https://github.com/TryGhost/Ghost/wiki/Roadmap), redzēsiet, ka pašreizējo funkcionalitāti ir plānots paplašināt gan ar vairāku lietotāju atbalstu, gan ar ļaudīm tik ļoti svarīgajiem paplašinājumiem, gan citiem labumiem, bet pats svarīgākais šādā platformā jau ir realizēts un strādā lieliski.

> What would happen if we just looked at making the best publishing platform in the world for the user, for the consumer first, and then we backed that up with open source, amazing technologies, which would do social good?
> 
> \- John O'Nolan

Viena ļoti būtiska Ghost(Pro) iespēja, kas bija izšķiroša manā izvēlē par labu šim servisam, ir custom themes atbalsts. Tas nozīmē, ka jūs varat augšupielādēt ne tikai citu veidotos motīvus (iekš Ghost marketplace ir pieejama plaša maksas un bezmaksas motīvu izvēle), bet izveidot arī paši savu, unikālu dizainu. Es pašlaik pieturos pie nedaudz modificēta Casper motīva, kas ir Ghost noklusētais variants, bet nākotnē noteikti plānoju izveidot kaut ko savu.

Vēl viens iemesls izvēlēties Ghost(Pro) nevis kādu trešo pušu hostingu ir automātiskie atjauninājumi. Nevienam lietotājam nepatīk spiest "Update" pogu, un nevienam izstrādātājam nepatīk lietotāji, kas to nedara, tāpēc Ghost(Pro) automātiski uzliks jums jaunāko versiju, un pašiem par to nekad nenāksies domāt. Tas ir svarīgi gan no lietojamības, gan drošības viedokļa.

Galu galā, ņemot vērā, ka Ghost(Pro) ir The Ghost Foundation galvenais ienākumu avots, izvēloties šo servisu, mēs ieguldām naudu Ghost platformas attīstībā. Vai tā ir labākā pieejamā blogošanas platforma? Uz šo jautājumu neviens jums nevarēs atbildēt, jo tas ir ārkārtīgi subjektīvs viedoklis. Ghost(Pro) ir vienkārši lietojams, ātrs un drošs risinājums ar lielisku izstrādātāju komandu. Es to uzskatu par labāko, bet nepaļaujieties uz manis teikto, izmēģiniet paši un tad jau redzēsiet!